Pětadvacetiletý brazilský reprezentant Bruno Guimarães se údajně po měsících vyjednávání dohodl na nové smlouvě v Newcastlu United. Nový kontrakt by měl trvat do konce června 2028 a obsahovat výstupní klauzuli pohybující se okolo 100 milionů liber, uvedl na sociální síti X Fabrizio Romano.

Guimarães přestoupil do týmu ze severu Anglie v lednu 2022 z francouzského Lyonu za zhruba 36,5 milionu liber. Za tři sezony si v dresu Strak připsal 63 zápasů a 10 gólů napříč soutěžemi. K tomu přidal šest asistencí, a není proto divu, že se o jeho služby zajímají ještě zvučnější kluby.

Sám hráč přiznal, že v létě vedl diskuse s Realem Madrid. Mezi týmy, které by si rády zajistily jeho služby, patří také Chelsea a Liverpool. Nová smlouva obsahující výstupní klauzuli ve výši 100 milionů liber by tak měla jejich zájem alespoň částečně zmírnit.